# **Ústava Holakracie**

## PREAMBULE

Tato ***„Ústava"*** definuje pravidla a postupy pro řízení a provoz organizace. ***„Ratifikátoři"*** přijímají tato pravidla jako strukturu formálních pravomocí pro ***„Organizaci"*** určenou při přijetí Ústavy, kterou může být celá entita nebo její část, kterou mají Ratifikátoři pravomoc řídit a provozovat. Ratifikátoři a kdokoli jiný kdo souhlasí s účastí na řízení a provozu organizace (dále ***„Partneři"***), se mohou spolehnout na pravomoci, které tato ústava poskytuje a rovněž souhlasí s tím, že budou vázáni jejími povinnostmi a omezeními.

## Článek I: Naplňování rolí

### 1.1 DEFINICE ROLE

Partneři organizace obvykle vykonávají práci pro organizaci tak, že jednají v explicitně definované roli. ***„Role"*** je organizační koncept s výstižným názvem a jedním či několika následujícími atributy:

- **(a)** ***„Účel"***, což je schopnost, potenciál nebo nerealizovatelný cíl, o který bude role dlouhodobě jménem organizace usilovat,
- **(b)** Jedna či více ***„Domén"***, což jsou hmotné a nehmotné věci, které role může výhradně ovládat jako svůj majetek, a to jménem organizace,
- **(c)** Jedna či více ***„Odpovědností"***, jež jsou trvající opakované činnosti Organizace, které jsou přiřazené roli.

### 1.2 ODPOVĚDNOSTI DRŽITELE ROLE

Jako partner organizace máte následující odpovědnosti za každou roli, která vám byla přiřazena a u níž souhlasíte, že ji budete naplňovat.

#### 1.2.1 ZPRACOVÁVAT TENZE

Vaší odpovědností je sledovat, jak je Účel a Odpovědnosti vaší role vyjadřovány, porovnávat to s vaší vizí jejich potenciálně ideálního vyjádření, identifikovat rozdíly mezi současnou realitou a potenciálem, který cítíte (každý rozdíl představuje „tenzi"). Jste také zodpovědní za to, že se pokusíte vyřešit tyto tenze pomocí pravomocí a dalších mechanismů, které máte podle této ústavy k dispozici.

#### 1.2.2 ZPRACOVÁVAT ÚČEL A ODPOVĚDNOSTÍ

Vaší odpovědností je pravidelně zvažovat, jak co nejlépe naplnit Účel vaší role a každou z jejich Odpovědnosti, a to definováním:

- **(a)** "***Dalších akcí***", což jsou akce, které byste mohli provést okamžitě a které by bylo užitečné provést okamžitě, přinejmenším v případě neexistence konkurenčních priorit; a
- **(b)** ***„Projektů"***, což jsou specifické výstupy, které pro dosažení vyžadují více navazujících akcí, a na kterých by bylo užitečné pracovat, alespoň v případě neexistence konkurenčních priorit.

#### 1.2.3 ZPRACOVÁVAT PROJEKTY

Vaší odpovědností je pravidelně zvažovat, jak dokončit každý projekt, na kterém v rámci vaší role aktivně pracujete, a to především tím, že definujete jakékoli další akce, které jsou vhodné pro posun projektu dopředu.

#### 1.2.4 SLEDOVAT PROJEKTY, DALŠÍ AKCE A TENZE

Vaší odpovědností je zachytit a sledovat všechny projekty a následující akce pro vaši Roli v databázi nebo podobné hmatatelné podobě a tuto databázi pravidelně revidovat a aktualizovat, aby byla důvěryhodným seznamem probíhajících a potenciálních práci Role. Zároveň je Vaší odpovědností sledovat jakékoli tenze, které identifikujete pro vaši Roli, alespoň do té doby než je zpracujete do požadovaných Projektů nebo Dalších akcí nebo je nevyřešíte jiným způsobem.

#### 1.2.5 ZAMĚŘOVAT POZORNOST A ZDROJE

Kdykoli máte k dispozici čas jednat v rámci své Role, je vaší odpovědností zvažovat potenciální další akce, které byste v tomto okamžiku mohli účinně a efektivně provádět, a vykonávat ze seznamu dalších akcí vše, o čem se domníváte, že bude největší přidanou hodnotou pro Organizaci.

### 1.3 PRAVOMOC JEDNAT

Jako partner přiřazený k Roli máte pravomoc provádět libovolné Další akce, o kterých se domníváte, že jsou užitečné pro naplnění Účelu nebo Odpovědností vaší Role.

Nemůžete nicméně ovládat nebo jinak ovlivňovat doménu vlastněnou jinou roli nebo jinou suverénní entitou, pokud k tomu nemáte jejich výslovné svolení. Pravomoc udělená v tomto odstavci je dále omezena v oddíle **2.1.3.**

### 1.4 PRAVOMOC NAD DOMÉNAMI

Jako Partner přiřazený k roli máte pravomoc ovládat každou Doménu vaší Role. Můžete tuto pravomoc uplatnit také, případ od případu, když jiní požádají o svolení ovlivnit jednu z vašich Domén, a to tak, že žádost zvážíte a svolení udělíte nebo zamítnete.

Pro vaše Domény můžete též definovat ***„Politiky"***, které jsou buď udělením pravomoci, která umožňuje jiným ovlivnit Doménu, nebo omezení, jak to mohou jiní činit, pokud je pravomoc jinak udělená. Politiky se stávají platnými až po jejich zveřejnění skrze komunikační kanál přístupný pro všechny partnery, kterých by se tato politika mohla týkat.

Pravomoci, které vám uděluje tento oddíl, mohou být dále limitovány omezeními definovanými v oddílu **2.1.3.**

## Článek II: Struktura kruhu
    
### 2.1 ZÁKLADNÍ PRAVIDLA KRUHU

***„Kruh"*** je role, která se může dále rozdělit tak, že definuje své vlastní vnitřní Role k tomu, aby dosahovala svého Účelu, kontrolovala své Domény a naplnila své Odpovědnosti. Role, které kruh definuje, jsou jeho „***Definované role"*** a každý, kdo naplňuje jednu ze svých Definovaných rolí, je „Členem kruhu" daného kruhu.

#### 2.1.1 DEFINOVÁNÍ ROLÍ A POLITIK

Každý kruh bude používat ***„Proces řízení"*** popsaný v Článku III této ústavy, aby definoval nebo měnil Role v rámci kruhu nebo Politiky, kterými se řídí doména kruhu. Nikdo nemůže definovat nebo měnit Role nebo Politiky Kruhu mimo jeho Proces řízení, pokud to výslovně nepovolí jiné pravidlo této Ústavy.

Dále může každý Kruh ovládat své funkce a činnosti, jako by se jednalo o Doménu Kruhu, a to za účelem definování Politik, které omezují Role Kruhu.

#### 2.1.2 ROLE MOHOU OVLIVNIT DOMÉNY KRUHU

Při naplňování Role v Kruhu můžete používat a ovlivňovat jakoukoli Doménu ovládanou Kruhem, nebo kterou je Kruh oprávněn ovlivňovat. Musíte však dodržovat všechna omezení, kterými se řídí samotný Kruh nebo jsou definována politikami Kruhu, a nemůžete plně ovládat doménu za podmínek uvedených v oddílu **1.4.**

Dále nesmíte převést ani vyřadit samotnou Doménu ani žádné jiné významné aktivum uvnitř této Domény, ani nesmíte významně omezovat jakákoli práva Kruhu k této Doméně. Tato omezení však neplatí, jestliže vám k tomu Role nebo Proces mající potřebné oprávnění udělí svolení.

#### 2.1.3 DELEGOVÁNÍ PRAVOMOCI OVLÁDAT DOMÉNU

Když kruh definuje Doménu pro jednu ze svých Rolí, je pravomoc Kruhu ovládat tuto Doménu delegována na tuto Roli a z kruhu odebrána.

Kruh si však ponechává právo změnit či odebrat delegování pravomoci pro tuto Doménu nebo definovat či upravit Politiky, které dále udělují nebo omezují pravomoc Role uvnitř této Domény.

Standardně všechny tímto způsobem delegované Domény vylučují pravomoc disponovat samotnou doménou nebo jakýmikoli významnými aktivy uvnitř této Domény, nebo převést tato aktiva mimo kruh nebo významně omezit jakákoli práva Kruhu na Doménu. Kruh může delegovat tyto zbývající pravomoci také tím, že výslovně udělí požadovaná svolení v Politice Kruhu.

V každém případě je jakékoliv delegování pravomoci k Doméně v prvé řadě vždy omezeno na jakoukoli pravomoc, kterou měl sám Kruh.

### 2.2 LEAD LINK KRUHU

Každý kruh má roli ***„Lead Link"***, jejíž definice je uvedena v Příloze A a další odpovědnosti a pravomoci definované v tomto oddílu.

Osoba, která drží roli Lead Link, je v době kdy ji jedná z její podstaty označována jako Lead Link Kruhu.

#### 2.2.1 DRŽÍ NEPŘIDĚLENÉ ROLE

Lead Link Kruhu dědí Účel a všechny Odpovědnosti samotného Kruhu a ovládá všechny v Kruhu definované Domény stejně jako kdyby kruh byl pouze jedna Role a Lead Link tuto roli držel. Nicméně toto platí pouze v rozsahu, v němž tyto Odpovědnosti a Domény nebyly převedené na Roli v rámci Kruhu nebo byly jinak delegovány.

Lead Link navíc nesmí mimo Proces řízení Kruhu definovat Politiky, které omezují Role Kruhu.

#### 2.2.2 STANOVUJE PRIORITY A STRATEGII

Lead Link Kruhu může definovat relativní priority Kruhu.

Kromě toho může Lead Link definovat obecnou „Strategii" nebo více Strategií pro Kruh, které jsou heuristikou, již se Role Kruhu průběžně řídí při určení vlastních priorit.

#### 2.2.3 ZMĚNY ROLE LEAD LINK 

Kruh nesmí přidávat Odpovědnosti nebo jiné funkce své vlastní roli Lead Link, ani měnit Účel role nebo roli úplně odstranit. Kruh však může odstranit jakékoli odpovědnosti, domény, pravomoci nebo funkce své role Lead Link, a to buď tím, že je umístí na jinou roli v rámci kruhu, nebo definuje alternativní prostředky, jak je naplnit. Když k tomu dojde a dokud delegování zůstává zachováno, je příslušný prvek nebo pravomoc z role Lead Link automaticky odebrán.

### 2.3 ZÁKLADNÍ ČLENOVÉ KRUHU

Někteří členové kruhu se mohou účastnit procesu řízení kruhu a jsou tak ***„Základními členy"*** kruhu.

Základní členové kruhu jsou určeni pomocí následujících pravidel.

### 2.3.1 ZÁKLADNÍ ČLENSTVÍ

Není-li provedeno zvláštní jmenování nebo vyloučení za podmínek tohoto oddílu, jsou základními členy kruhu:

- **(a)** každý Partner plnící definovanou Roli v Kruhu,
- **(b)** Lead Link Kruhu, jak je definována v oddílu **2.2.**,
- **(c)** každý Rep Link zvolený ke Kruhu, jak je definována v oddílu **2.6.4.**,
- **(d)** a každá Křížová spojka do kruhu, jak je definována v oddílu **2.7.**

#### 2.3.2 VYLOUČENÍ ROLÍ DRŽENÝCH VÍCE OSOBAMI

Je-li více partnerů přiřazeno ke stejné definované roli v kruhu, může kruh přijmout politiku, která omezuje, kolik z nich jsou základní členové kruhu v důsledku přiřazení této role. Politika však musí umožnit, aby alespoň jeden z partnerů držící danou roli ji zastupoval jako základní člen kruhu a musí specifikovat, jak bude tento zástupce určen.

Navíc všichni partneři zastupující roli mají povinnost zvažovat a zpracovávat tenze předávané vyloučenými partnery, přesně tak, jako by činil Rep Link pokud by Role byla Podkruhem, pokud tato politika nedefinuje alternativní cesty pro vyloučené partnery, jak zpracovat tenze související s touto rolí.

#### 2.3.3 VYLOUČENÍ PRO MALÉ ZAPOJENÍ

Někdy partner přidělí definované roli v kruhu pouze velmi malé, téměř bezvýznamné množství pozornosti. Pokud Lead Link Kruhu se oprávněně domnívá, že je tomu tak, může Lead Link vyřadit tohoto partnera z funkce základního člena kruhu, které vzniklo v důsledku přiřazení této role.

Je-li partner takto vyloučen, má Lead Link povinnost zvažovat a zpracovávat tenze předávané vyloučeným partnerem, přesně tak, jako by činil Rep Link pokud by Role byla Podkruhem, pokud tato politika nedefinuje alternativní cesty pro vyloučené partnery, jak zpracovat tenze související s touto rolí.

#### 2.3.4 ZVLÁŠTNÍ JMENOVÁNÍ ZÁKLADNÍCH ČLENŮ

Lead Link kruhu může speciálně jmenovat další osoby, které budou základními členy kruhu, mimo ty, které vyžaduje tato ústava, a může tato zvláštní jmenování kdykoli odvolat.

### 2.4 PŘIDĚLOVÁNÍ ROLÍ

Lead Link Kruhu může lidem přidělovat definované role v kruhu, pokud tato pravomoc nebyla omezena nebo delegována.

#### 2.4.1 NEPŘIŘAZENÉ ROLE

Kdykoli je definovaná role v kruhu nepřiřazená, má se za to, že roli drží Lead Link kruhu.

#### 2.4.2 PŘIDĚLOVÁNÍ ROLÍ VÍCE LIDEM

Lead Link může přidělit více lidí ke stejné Definované roli, pokud to nesníží jasnost ohledně toho, kdo by měl naplňovat odpovědnosti a pravomoci role v běžných situacích.

Jako jeden ze způsobů, jak zachovat tuto jasnost, může Lead Link spolu s každým přidělením specifikovat ***„Zaměření"***, což je oblast nebo kontext pro tuto osobu, na kterou se soustředit během naplňování dané role.

Pokud přiřazení rolí obsahuje Zaměření, platí Účel, Odpovědnosti a domény definované pro roli pouze v rámci zaměření specifikovaného pro danou osobu.

#### 2.4.3 REZIGNACE Z ROLÍ

Když držíte roli, můžete na tuto roli kdykoli rezignovat, pokud jste se nedohodli jinak, tím, že upozorníte toho, kdo řídí přiřazování k této roli -- obvykle je to Lead Link kruhu.

### 2.5 VOLENÉ ROLE

Každý kruh obsahuje ***„Roli Facilitátora"***, ***„Roli Tajemníka"*** a ***„Roli Rep Link"*** s definicemi uvedenými v příloze A. Jedná se o ***„Volené role"*** kruhu a osoba, která jednotlivé role drží, se stává ***„Facilitátorem"***, ***„Tajemníkem"***, nebo ***„Rep Linkem"***, když jedná ve volené roli.

#### 2.5.1 VOLBA A ZPŮSOBILOST

Facilitátor každého Kruhu bude facilitovat pravidelné volby pro zvolení základního člena Kruhu do každé z jeho volených rolí, a to pomocí postupu a pravidel definovaných v Článku III. Všichni základní členové kruhu jsou způsobilí k volbě a každý může držet více volených rolí, s výjimkou Lead Linka kruhu, který nesmí být zvolen jako jeho facilitátor nebo Rep Link.

#### 2.5.2 FUNKČNÍ OBDOBÍ A PŘEDČASNÉ VOLBY

Během volebního procesu specifikuje Facilitátor pro každou volbu funkční období. Tajemník odpovídá za okamžité zahájení nových voleb po uplynutí funkčního období této volené role. Každý základní člen kruhu může spustit nové volby s využitím volebního procesu definovaného v Článku III i před uplynutím funkčního období této volené role.

#### 2.5.3 ZMĚNY VOLENÝCH ROLÍ

Kruh může přidávat svým voleným rolím Odpovědnosti nebo domény a také tyto přídavky změnit nebo odstranit. Kruh však může provádět změny pouze u své vlastní role Rep Link, a nikoli u role Rep Link, která je jmenována pro Kruh Podkruhem. Mimo to, žádný kruh nemůže změnit nebo odstranit jakýkoli Účel, Doménu, Odpovědnosti nebo pravomoci udělené volené roli touto ústavou, ani zcela odstranit volenou roli.

#### 2.5.4 NÁHRADNICÍ PRO VOLENÉ ROLE

Náhradník může dočasně naplňovat volenou roli, pokud je některá nenaplněná nebo když osoba, která normálně roli naplňuje, není na schůzce kruhu k dispozici nebo cítí, že není schopen nebo ochoten přijmout povinnosti role. V každém daném případě, kdy je potřeba náhradník, je náhradníkem v tomto pořadí:

- **(a)** někdo výslovně určený osobou, která má být nahrazena; nebo
- **(b)** úřadující Facilitátor Kruhu; nebo
- **(c)** úřadující Tajemník Kruhu; nebo
- **(d)** Lead Link kruhu; nebo
- **(e)** první základní člen kruhu, který prohlásil, že jedná jako náhradník.

### 2.6 PODKRUHY

Kruh může své definované role rozšířit na plné kruhy prostřednictvím svého procesu řízení. Pokud to udělá, stane se nový kruh jeho ***„Podkruhem"***, zatímco z něj se stane ***„Superkruh"*** tohoto nového Podkruhu.

#### 2.6.1 MODIFIKACE PODKRUHŮ

Kruh může modifikovat Účel, Doménu nebo Odpovědnosti v Podkruhu. Kruh může také přesunout své vlastní Definované role nebo Politiky do Podkruhu nebo přesunout některé z nich zevnitř Podkruhu do sebe. Každá z těchto modifikací může být provedena pouze prostřednictvím procesu řízení Kruhu. Nad rámec těchto povolených změn nesmí kruh modifikovat žádné definované Role nebo Politiky uvnitř Podkruhu.

#### 2.6.2 ODSTRANĚNÍ PODKRUHŮ

Prostřednictvím svého procesu řízení může Kruh Podkruh odstranit. Toho lze dosáhnout úplným odstraněním podkruhu a všeho, co se nachází uvnitř, nebo výběrovým zachováním určitých prvků Podkruhu uvnitř Kruhu. Podkruh může být také odstraněn tím, že se z kruhu přemění zpět na pouhou roli.

#### 2.6.3 LEAD LINK PODKRUHU

Lead Link kruhu může do každého Podkruhu jmenovat někoho, kdo bude naplňoval roli Lead Link Podkruhu, a to pomocí stejných pravidel, která platí, když Lead Link jmenuje do jakékoli jiné Definované role Kruhu.

#### 2.6.4 REP LINK DO SUPERKRUHU

Každý kruh obvykle volí Rep Linka pro svůj Superkruh. Tyto volby se však nevyžadují, pokud v Kruhu nejsou jiní Základní členové, než ti, kteří fungují jako Lead Link a Rep Link do Kruhu. V takovém případě, i když se volby uskuteční, nestane se zvolený Rep Link Základním členem kruhu Superkruhu.

### 2.7 KŘÍŽOVÉ SPOJENÍ

Kruh může vytvořit „***Politiku Křížového spojení"***, aby mohl pozvat jakoukoli entitu nebo skupinu, aby se účastnila procesu řízení a provozu uvnitř jiného Kruhu. Entita nebo skupina, která je přizvána k účasti, je ***„Propojená entita"*** a může stát mimo organizaci, nebo může jít o jinou Roli nebo Kruh v rámci organizace. Kruh, který toto propojení obdrží, je ***„Cílový kruh"*** a musí jít o Kruh, který vytváří danou politiku nebo o jeden z jeho Podkruhů.

Po přijetí politiky křížového spojení, může propojená entita jmenovat zástupce pro účast v cílovém kruhu za podmínek tohoto oddílu, pokud politika nedefinuje alternativní podmínky.

#### 2.7.1 ROLE KŘÍŽOVÉ SPOJKY

Pokud je propojená entita rolí, pak se tato role může podílet na cílovém kruhu, jak je popsáno níže. Stává se ***„Rolí Křížové spojky"***, a osoba naplňující tuto roli se stává ***„Křížovou spojkou"***.

Je-li propojená entita kruhem nebo skupinou, je místo toho vytvořena nová speciální role křížové spojky a nachází se uvnitř propojené entity i cílového kruhu, velmi podobně jako Rep Link. V tomto případě má role křížové spojky stejný Účel a Odpovědnosti jako Rep Link, s tím že „Kruh", na který se odkazuje v popisu role Rep Linka, místo toho znamená Propojenou entitu a „Superkruh" místo toho znamená Cílový kruh.

Pokud propojená entita postrádá jasný Účel i jakékoli jasné Odpovědnosti, pak musí politika křížové spojky dále objasnit, co bude role křížové spojky představovat uvnitř cílového kruhu.

#### 2.7.2 JMENOVÁNÍ KŘÍŽOVÉ SPOJKY

Je-li propojená entita Kruh nebo Skupina, může jmenovat někoho, aby zastával roli křížové spojky pomocí jakéhokoli procesu, který již má pro jmenování osob do definovaných rolí nebo podobných pracovních funkcí.

Pokud propojená entita představuje skupinu. kde není jediné místo pravomoci k provedení tohoto jmenování, pak může cílový kruh namísto toho jmenovat někoho do role křížové spojky, pokud není v politice křížové spojky uvedeno jinak.

Ve všech případech může být do každé role křížové spojky jmenována pouze jedna osoba, pokud jinak neumožňuje politika křížové spojky. Kdykoli je role křížové spojky neobsazena, považuje se za neexistující a nemá žádné výchozí jmenování nebo účinek.

#### 2.7.3 PRAVOMOC KŘÍŽOVÉ SPOJKY

Křížová spojka se stává základním členem cílového kruhu a může používat pravomoci základního člena kruhu ke zpracování tenzí, které souvisí omezováním propojené entity cílovým kruhem.

Nicméně, kromě odstranění omezení, nesmí křížová spojka používat cílový kruh pro vytváření dalších kapacit pro propojenou entitu, jedině pokud by tyto kapacity též pomáhaly cílovému kruhu vyjádřit jeho vlastní Účel nebo Odpovědnosti.

#### 2.7.4 DODATKY K ROLI KŘÍŽOVÉ SPOJKY

Propojená entita může pozměnit svoji roli křížové spojky prostřednictvím svého vlastního procesu řízení. Cílový kruh může k roli křížové spojky přidávat domény nebo odpovědnosti prostřednictvím svého vlastního procesu řízení a později může pozměnit nebo odstranit všechny, které přidal.

#### 2.7.5 OMEZENÍ A DELEGOVÁNÍ

Propojená entita pozvaná do cílového kruhu může být roli jiného kruhu. V takovém případě může jiný kruh změnit propojenou entitu na jinou ze svých rolí, o které se domnívá, že je vhodnější, nebo delegovat výběr propojené entity na jeden ze svých podkruhů.

Cílový kruh může také delegovat požadavek na přijetí propojení na jeden ze svých vlastních podkruhů, v takovém případě se tento podkruh stane cílovým kruhem dané propojení.

V tom či onom případě musí být jakékoli delegování prováděno prostřednictvím politiky kruhu, který toto delegování provádí. Dále musí být jakékoli změny nebo delegování ještě sladěny se všemi omezeními nebo zásadami uvedenými v politice křížového spojení, která rozšířila pozvání ke spojení.


## Článek III: Proces řízení
 
### 3.1 ROZSAH ŘÍZENÍ

Řídící proces kruhu má pravomoc:

- **(a)** definovat, měnit nebo odstraňovat role kruhu a podkruhy, a
- **(b)** definovat, měnit nebo odstraňovat politiky kruhu, a
- **(c)** uspořádat volby pro volené role kruhu.

V jakémkoli daném okamžiku definují předešlé výstupy procesu řízení kruhu jeho aktuální ***"Pravidla řízení"***. Pouze výstupy uvedené v tomto oddílu jsou platnými pravidly řízení pro kruh a nikdo nesmí v záznamech o pravidlech řízení daného kruhu zachytit jiné výstupy.

### 3.2 ZMĚNA PRAVIDEL ŘÍZENÍ

Každý základní člen kruhu může navrhnout změnu jeho pravidel řízení a učinit tak ***„Návrh"*** jako ***„Navrhovatel".***

Před tím, než je návrh přijatý, musí mít všichni základní členové kruhu příležitost vznést tenze ohledně přijetí návrhu. Každá takto vznesená tenze se považuje za ***„Námitku"***, pokud splňuje kritéria definovaná v tomto oddílu, a osoba, která ji vznesla, se stává ***„Namítatelem"***.

Návrhy se považují za přijaté a upravují pravidla řízení kruhu pouze tehdy, pokud nejsou vzneseny žádné námitky. Pokud jsou námitky vzneseny, musí navrhovatel a každý namítatel najít způsob, jak námitky vyřešit před tím, než kruh může návrh přijmout, poté musí mít všichni základní členové kruhu další příležitost k předložení dalších námitek před přijetím návrhu.

#### 3.2.1 PODÁVÁNÍ NÁVRHŮ

Každý základní člen kruhu může podávat návrhy v rámci ***„Organizační schůzky"*** kruhu svolané za podmínek oddílu **3.3.** Případně může základní člen kruhu distribuovat návrh všem ostatním základním členům kruhu asynchronně, mimo organizační schůzku, s využitím jakéhokoli písemného komunikačního kanálu, jaký pro tento účel schválí tajemník kruhu.

Když k tomu dojde, může facilitátor buď použít stejný postup a pravidla použitá v rámci organizační schůzky, nebo může umožnit každému základnímu členu kruhu, aby přímo oznámil, zda má nebo nemá nějaké námitky k začlenění. Dále, v jakémkoli okamžiku před tím, než je asynchronní návrh přijatý, mohou facilitátor nebo jakýkoli základní člen kruhu zastavit asynchronní zpracování tím, že požádají navrhovatele, aby návrh eskaloval na organizační schůzku a uvědomí o tom tajemníka kruhu.

Kruh může přijmout politiky, které budou dále omezovat, kdy nebo jakým způsobem mohou být návrhy podávány nebo zpracovány mimo organizační schůzku. Žádná politika však nemůže omezit právo zastavit asynchronní zpracování eskalací na organizační schůzku. Kruh může také použít politiku pro vytvoření časové lhůty pro reakci na asynchronní návrhy, po jejímž uplynutí bude automaticky přijat jakýkoli asynchronní návrh, pokud nebudou podány žádné námitky nebo žádosti o eskalaci.

#### 3.2.2 KRITÉRIA PRO PLATNÉ NÁVRHY

Některé návrhy jsou v rámci procesu řízení kruhu zakázány a facilitátor je může vyřadit před tím, než jsou plně zpracovány.

Aby mohl být návrh zpracován, musí řešit nebo snižovat tenzi, kterou pociťuje jeho navrhovatel.

Navíc musí návrh obvykle pomáhat navrhovateli lépe vyjádřit Účel nebo Odpovědnost jedné z rolí navrhovatele v kruhu.

Návrh však může alternativně pomoci jinému členovi kruhu lépe vyjádřit jednu z rolí této osoby v kruhu, avšak pouze tehdy, pokud daná osoba udělila navrhovateli oprávnění, aby tuto roli zastupoval.

Nakonec, návrh je vždy platný nezávislé na předešlých kritériích, pokud je učiněn výlučně k tomu, aby pomohl rozvíjet pravidla řízení kruhu tak, že zřetelněji budou odrážet aktivity, které se již dějí, nebo inicioval nové volby pro jakoukoli volenou roli.

#### 3.2.3 TESTOVÁNÍ NÁVRHŮ

Facilitátor může ověřit platnost návrhu tím, že položí navrhovateli otázky. Aby návrh v testu obstál, musí být navrhovatel schopný popsat tenzi a uvést příklad skutečné minulé nebo současné situace, v níž by návrh tuto tenzi snížil a pomohl kruhu jedním ze způsobů povolených podle předchozího oddílu. Facilitátor musí návrh zamítnout, pokud má za to, že navrhovatel tento práh nesplňuje.

Avšak při posuzování platnosti návrhu může facilitátor pouze posuzovat, zda navrhovatel předložil požadovaný příklad a vysvětlení a zda byly předloženy s logickým odůvodněním a jsou proto rozumné. Facilitátor nesmí rozhodovat na základě jejich přesnosti ani na základě toho, zda by návrh řešil tenzi dostatečně.

#### 3.2.4 KRITÉRIA PRO PLATNÉ NÁMITKY

Některé tenze se nepovažují za námitky a při zpracování návrhu je lze ignorovat. Tenze se považuje za námitku pouze tehdy, pokud splňuje všechna kritéria uvedená níže pod písmeny ***a)*** až ***d)*** nebo zvláštní kritéria definovaná pod písmenem ***e)***:

- **(a)** Pokud by tenze nebyla řešena, zhoršila by se schopnost kruhu vyjadřovat svůj Účel nebo naplňovat své Odpovědnosti. Tudíž tato tenze není vyvolána pouze tím, že namítatel má lepší nápad nebo vidí potenciál pro další zlepšení, ale protože návrh by skutečně posunul kruh zpět v jeho stávajících schopnostech. Pro posuzování tohoto kritéria, se snižování jasnosti považuje za zhoršování schopnosti, ačkoli pouhá neschopnost zlepšit jasnost ne.
- **(b)** V případě nepřítomnosti návrhu tenze pro kruh sama o sobě neexistuje. Tenze by tudíž vznikla právě s přijetím návrhu a neexistovala by, kdyby byl návrh stažen.
- **(c)** Tenze je vyvolávaná pouze na základě v současnosti známých skutečnostmi a nebo události, bez ohledu na předpověď toho, co se může stát v budoucnu. Opírat se o předpovědi je však povoleno, pokud je pravděpodobné, že v budoucnu nebude existovat dostatečná možnost zachytit a reagovat před tím, než dojde k významnému dopadu.
- **(d)** Tenze omezuje schopnost namítatele vyjadřovat Účel nebo naplňovat Odpovědnosti jedné ze svých rolí v kruhu nebo pokud omezuje jinou roli, a namítatel má oprávnění od držitele této role, který roli obvykle naplňuje, danou roli reprezentovat.

Nicméně, bez ohledu na výše uvedená kritéria, se tenze ohledně přijetí návrhu považuje vždy za námitku, jestliže:

- **(e)** zpracování nebo přijetí návrhu porušuje pravidla definovaná v této ústavě nebo pobízí kruh nebo jeho členy, aby jednali mimo pravomoc udělenou podle této ústavy. Například další akce, projekty a konkrétní provozní rozhodnutí nejsou obvykle platnými výstupy procesu řízení podle ustanovení oddílu [[3.1.]{.underline}], takže každý, kdo je zapojený do procesu řízení, může vznést námitku, že návrh na přijetí těchto výstupů by porušil pravidla ústavy.

#### 3.2.5 TESTOVÁNÍ NÁMITEK

Facilitátor může ověřit platnost uváděné námitky tím, že položí namítateli otázky. Aby vznášená námitka v testu obstála, musí být namítatel schopný předložit rozumný argument pro každé kritérium požadované pro platnost námítky. Facilitátor musí námitku zamítnout, pokud má za to, že namítatel tento práh nesplňuje.

Při posuzování platnosti uváděné námitky může facilitátor pouze posoudit, zda namítatel předložil požadované argumenty a zda byly předloženy s logickým odůvodněním a jsou tedy rozumné.

Facilitátor nesmí rozhodnout na základě přesnosti argumentů nebo důležitosti řešení.

Nicméně, pokud je námitka vznesená na základě návrhu, který porušuje ústavu, podle oddílu **3.2.4** písm. e), může facilitátor požádat tajemníka kruhu, aby posoudil, zda návrh skutečně porušuje ústavu. Pokud tajemník rozhodne, že tomu tak není, musí facilitátor námitku poté zamítnout.

#### 3.2.6 PRAVIDLA ZAČLENĚNÍ

Pokud je k návrhu vznesena námitka, platí pro hledání řešení následující dodatečná pravidla:

- **(a)** Facilitátor musí otestovat námitku, pokud o to požádá některý základní člen kruhu, a vyřadit ji, pokud nesplní kritéria platnosti popsaná v tomto oddíle.
- **(b)** Namítatel se musí pokusit nalézt vylepšení návrhu, které vyřeší jeho námitku, a zároveň bude stále řešit tenzi navrhovatele. Ostatní mohou pomáhat. Pokud facilitátor dojde v nějakém okamžiku k závěru, že namítatel v dobré víře neusiluje o nalezení potenciálního vylepšení, musí námitku považovat za vyřezanou a dále zpracovávat návrh tak, jako by námitka nebyla vznesena.
- **(c)** Jakýkoli základní člen kruhu může položit navrhovateli upřesňující otázky k tenzi v pozadí návrhu nebo k jakémukoli příkladu, který navrhovatel sdílel za účelem ilustrace tenze. Pokud v nějakém okamžiku dojde facilitátor k závěru, že navrhovatel v dobré víře neusiluje o zodpovězení těchto otázek, musí potom facilitátor považovat návrh za neplatný pro další zpracování a tedy vyřazený.
- **(d)** Namítatel může předložit pozměněný návrh a předložit rozumné argumenty, proč by měl vyřešit nebo zabránit tenzi v každé konkrétní situaci, kterou navrhovatel použil pro její ilustraci. Poté musí navrhovatel na žádost namítatele předložit rozumný argument, proč by pozměněný návrh nevyřešil nebo nezabránil tenzi nejméně v jedné konkrétní situaci, která již byla prezentována. Navrhovatel může případně přidat další příklad, který bude splňovat kritéria pro zpracování návrhu požadovaná v oddíle **3.2.2**, ve kterém by pozměněný návrh nepřinesl řešení. Pokud facilitátor dojde k závěru, že navrhovatel jednu z těchto prahových podmínek nesplňuje, musí facilitátor považovat návrh za neplatný pro další zpracování a vyřazený.

### 3.3 ORGANIZAČNÍ SCHŮZKY

Tajemník kruhu je odpovědný za plánování organizačních schůzek za účelem naplnění procesu řízení kruhu. Vedle pravidelných opakujících se organizačních schůzek, které tajemník plánuje, odpovídá tajemník za plánování dalších mimořádných organizačních schůzek neprodleně, jakmile o to kterýkoli základní člen kruhu požádá. Facilitátor vede všechny organizační schůzky v souladu s následujícími pravidly a příslušnými politikami kruhu.

#### 3.3.1 ÚČAST

Všichni základní členové kruhu jsou oprávněni plně se účastnit všech organizačních schůzek kruhu. Úřadující facilitátor a tajemník jsou rovněž oprávněni plně se účastnit a stát se základními členy kruhu na dobu trvání organizační schůzky, a to i v případě, že obvykle základními členy kruhu nejsou.

Kromě toho mohou Lead Link a kterýkoli z Rep Link a křížových spojek kruhu každá navíc pozvat až jednu další osobu, a to výlučně k tomu, aby pomohla spojce při zpracování konkrétní tenze. Pozvaný účastník se poté stává také základním členem kruhu na dobu trvání této organizační schůzky. Kromě osob uvedených v tomto odstavci se nikdo jiný nesmí účastnit organizačních schůzek kruhu, pokud jej k tomu explicitně nevyzve politika kruhu.

#### 3.3.2 OZNÁMENÍ A KVORUM

Kruh může realizovat svůj proces řízení na schůzce jen pokud dal tajemník všem základním členům kruhu včas vědět, že se organizační schůzka bude konat, a to včetně času a místa konání. Kromě tohoto požadavku na včasné upozornění není pro konání organizační schůzky požadováno kvorum, pokud jej nestanoví politika kruhu.

Pokud se někdo nezúčastní organizační schůzky, má se za to, že měl příležitost posoudit všechny návrhy předložené během schůzky a nevznesl proti jejich přijetí žádné námitky.

#### 3.3.3 POSTUP KONÁNÍ SCHŮZKY

Facilitátor musí pro organizační schůzky použít následující postup:

- **(a)** Zahřívací kolo: Facilitátor umožní, aby se všichni účastníci vystřídali a podělili se s ostatními o svůj současný stav nebo myšlenky či nabídli jiný typ úvodního komentáře ke schůzce. Reakce nejsou povoleny.
- **(b)** Administrativní záležitosti: Facilitátor poskytne prostor pro diskusi a řeší všechny administrativní nebo logistické záležitosti, které považuje za hodné pozornosti.
- **(c)** Sestavení a zpracování agendy: Facilitátor sestaví agendu tenzí ke zpracování a následně zpracovává každý bod této agendy.
- **(d)** Uzavírací kolo: Facilitátor umožní, aby se všichni účastníci vystřídali a podělili o závěrečné úvahy nebo jiné nápady, které v nich schůzka vyvolala. Reakce nejsou povoleny.

Tento postup může být změněn politikou kruhu, ta však nesmí být v rozporu s žádným z kroků nebo jinými pravidly definovanými v tomto článku ústavy.

#### 3.3.4 SESTAVENÍ AGENDY

Facilitátor musí sestavit agendu z tenzí, které se mají zpracovat v rámci organizační schůzky, a to tak, že si jednotlivé body agendy vyžádá a zaznamená od všech účastníků. Toto musí být provedeno v rámci schůzky a nikoli předem, a každý účastník může přidat tolik bodů, kolik chce.

Účastníci mohou během schůzky, mezi jednotlivým zpracováním sestavené agendy, přidávat další body agendy.

- **(a)** Formát bodů agendy: Každý bod agendy při organizační schůzce představuje jednu tenzi ke zpracování, vnímanou účastníkem, který ji přidal do agendy. Při přidávání bodu do agendy může účastník poskytnout pouze krátký štítek pro tenzi a nemusí vysvětlovat ani diskutovat o tenzi dříve, než zpracování tohoto bodu agendy skutečně začne.
- **(b)** Uspořádání bodů agendy: Facilitátor může určit pořadí, ve kterém se budou body agendy zpracovávat, s využitím jakéhokoli postupu nebo kritérií, která považuje za vhodná. Facilitátor však musí umístit jakýkoli bod agendy, který vyžaduje volbu některé z volených rolí kruhu, před všechny ostatní body, pokud o to požádá některý z účastníků schůzky. Navíc, pokud je schůzka naplánována na zvláštní žádost jednoho z účastníků, musí facilitátor umístit všechny body agendy, které tento účastník vznesl, před body vznesené jinými účastníky, pokud tento účastník neumožní jiné pořadí.
- **(c)** Zpracování bodů agendy: Jakmile facilitátor rozhodne o počátečním pořadí bodů agendy, musí facilitátor provést postupně účastníky zpracováním každého bodu agendy. Pro zpracování bodu agendy, který vyžaduje volbu, musí facilitátor použít ***„Integrační postup volby"*** definovaný v oddíle **3.3.6.** Pro zpracování jakéhokoliv jiného bodu agendy musí facilitátor použít ***„Integrační rozhodovací postup"*** definovaný v oddíle **3.3.5.**

#### 3.3.5 INTEGRAČNÍ ROZHODOVACÍ POSTUP

Facilitátor musí naplnit integrační rozhodovací postup takto:

- **(a)** Představení návrhu: Nejprve může navrhovatel popsat tenzi a předložit návrh na řešení této tenze. Pokud navrhovatel žádá o pomoc při tvorbě návrhu, může facilitátor povolit diskusi nebo jiný postup spolupráce, který by mu pomohl. Facilitátor však musí zaměřit tuto činnost výlučně na vytvoření původního návrhu pro tenzi navrhovatele a nikoli na řešení jiných tenzí nebo začlenění obav ostatních do návrhu.
- **(b)** Upřesňující otázky: Jakmile navrhovatel předloží návrh, mohou ostatní účastníci klást upřesňující otázky, aby lépe porozuměli návrhu nebo tenzi, která stojí v pozadí návrhu. Navrhovatel může odpovědět na každou otázku nebo je může odmítnout. Facilitátor musí odmítnout jakékoliv reakce nebo názory vyjádřené ve věci návrhu a zabránit diskuzi jakéhokoli druhu. Každý účastník může také požádat tajemníka, aby přečetl zaznamenaný návrh nebo vysvětlil jakékoli stávající pravidlo řízení, a to v průběhu tohoto kroku nebo v jakémkoli jiném okamžiku, kdy má účastník možnost promluvit, a tajemník tak musí učinit.
- **(c)** Kolo reakcí: Jakmile již nebudou žádné další otázky, mohou se všichni účastníci, kromě navrhovatele, postupně podělit o své reakce na návrh. Facilitátor musí okamžitě zarazit a odmítnout jakékoliv komentáře mimo pořadí, jakékoli pokusy zapojit druhé do dialogu nebo výměny jakéhokoli druhu a jakékoliv reakce na jiné reakce namísto reakcí k návrhu.
- **(d)** Změny a upřesnění: Po kole reakcí může navrhovatel sdílet připomínky k reakcím a provádět změny návrhu. Prvořadým záměrem případných změn však musí být lépe řešit tenze navrhovatele a nikoli tenze, které vznášejí ostatní. Během tohoto kroku musí Facilitátor okamžitě zastavit a odmítnout jakékoliv komentáře jiné osoby, než jsou navrhovatel nebo tajemník a jakékoli zapojení tajemníka se musí zaměřit pouze na zaznamenání pozměněného návrhu.
- **(e)** Kolo námitek: Dále může každý účastník, jeden po druhém, vznášet své potenciální námitky k přijetí návrhu. Facilitátor musí okamžitě zastavit a odmítnout diskuzi nebo reakce jakéhokoli druhu. Facilitátor může testovat námitky, jak je popsáno v oddíle **3.2.5**, a musí zaznamenat všechny platné námitky, které zůstanou po testování. Pokud neexistují žádné platné námitky, tajemník zaznamená návrh jako přijaté pravidlo řízení pro kruh.
- **(a)** Začlenění: Pokud existují platné námitky, potom facilitátor podpoří diskuzi o takové změně návrhu, která by řešila každou z těchto námitek, jednu po druhé. Facilitátor označí námitku jako vyřešenou, jakmile namítatel potvrdí, že pozměněný návrh by nevyvolal námitku a navrhovatel potvrdí, že pozměněný návrh stále řeší jeho tenzi. Během diskuse musí facilitátor uplatňovat pravidla začlenění popsaná v oddíle **3.2.6.** Jakmile jsou všechny zachycené námitky vyřešeny, facilitátor se vrátí zpět do kola námitek, aby zkontroloval nové námitky proti pozměněnému návrhu.

#### 3.3.6 INTEGRAČNÍ POSTUP VOLBY

Facilitátor musí vést integrační postup volby takto:

- **(a)** Popsání role: Nejdříve musí facilitátor identifikovat předmětnou roli a období, na které bude volená. Facilitátor může také popsat funkce cílové role a předložit další relevantní informace o dané roli.
- **(b)** Vyplnění hlasovacích lístků: Každý účastník musí následně vyplnit hlasovací lístek, aby nominoval toho, o kom se domnívá, že se ze všech způsobilých kandidátů nejlépe hodí pro danou roli. Každý účastník musí dále označit hlasovací lístek svým jménem a nikdo se nemůže zdržet nebo nominovat více osob. Před tímto krokem a během něj musí facilitátor neprodleně zarazit jakékoliv připomínky nebo diskusi o potenciálních kandidátech nebo nominacích.
- **(c)** Nominační kolo: Jakmile budou odevzdány všechny hlasovací lístky, musí facilitátor sdílet obsah každého hlasovacího lístku po jednom se všemi účastníky. Když facilitátor sdělí nominaci, musí nominátor uvést, proč se domnívá, že kandidát bude vhodný pro danou roli. Facilitátor musí zarazit veškeré reakce nebo jiné připomínky, stejně jako případné komentáře nominátora o ostatních potenciálních kandidátech vedle nominované osoby.
- **(d)** Kolo změn nominací: Jakmile jsou všechny nominace sdílený, musí facilitátor poskytnout každému účastníkovi příležitost svoji nominaci změnit. Účastník, který provádí změnu, může vysvětlit svůj důvod výběru nového kandidáta, ale facilitátor musí jakékoli další připomínky nebo diskuzi zarazit.
- **(e)** Podání návrhu: Následně musí facilitátor spočítat nominace a navrhnout volbu kandidáta s nejvíce nominacemi na dané volené období. Pokud je k dispozici více kandidátů se stejným počtem nominací, může facilitátor učinit některý z následujících kroků: (i)  naslepo vybrat náhodně jednoho z kandidátů s vyrovnaným počtem nominací a navrhnout tuto osobu; nebo (ii) jestliže je mezi těmito kandidáty osoba, která momentálně plní volenou roli, navrhnout tuto osobu; nebo (iii) jestliže pouze jeden z vyrovnaných kandidátů nominoval sám sebe, navrhnout tuto osobu; nebo (iv) vrátit se k předchozímu kroku a požádat každého účastníka, který nominoval někoho jiného než tyto kandidáty, aby změnil tuto nominaci na jednoho z vyrovnaných kandidátů, pak pokračovat zpět na tento krok a postupovat podle daných pravidel.
- **(f)** Zpracování návrhu: Jakmile facilitátor učiní návrh na volbu kandidáta, musí se přesunout do integračního rozhodovacího postupu, aby tento návrh vyřešil. Facilitátor však musí začít přímo s kolem námitek, a pokud je navrhovaný kandidát přítomen, musí účastník požádat kandidáta o námitky jako posledního. Jestliže jsou vzneseny jakékoliv námitky, může se facilitátor rozhodnout, že je zpracuje běžným způsobem nebo vyřadí návrh buď bezprostředně po kolu námitek, nebo kdykoli během kroku začlenění. Pokud se facilitátor rozhodne pro vyřazení návrhu, musí se vrátit k předchozímu kroku tohoto postupu, vyřadit všechny nominace pro předchozího kandidáta a postupovat podle pravidel předchozího kroku, aby se namísto něho vybral jiný kandidát k navržení.

#### 3.3.7 PROVOZNÍ ROZHODNUTÍ NA ORGANIZAČNÍCH SCHŮZKÁCH

Organizační schůzky jsou primárně určeny na podporu procesu řízení kruhu. Nicméně, pokud nedojde k odklonění od tohoto zamyšleného určení, může každý účastník během organizačních schůzek akceptovat projekty nebo další akce nebo činit další provozní rozhodnutí, která jsou mimo rámec procesu řízení kruhu. V tomto případě však tajemník nesmí zaznamenat žádné provozní výstupy nebo rozhodnutí v oficiálních zápisech z organizačních schůzek nebo v záznamech kruhu.

Mimo to, provozní výstupy a rozhodnutí učiněné na organizační schůzce nemají větší ani menší váhu nebo pravomoc než ty, které byly učiněny mimo organizační schůzku.

### 3.4 VYKLÁDÁNÍ ÚSTAVY A PRAVIDEL ŘÍZENÍ

Jako partner organizace můžete použít svůj vlastní rozumný úsudek k vyložení této ústavy a jakéhokoli pravidla řízení v rámci organizace, včetně toho, jak je použít v konkrétní situaci, a poté jednat na základě svého výkladu. Můžete se také opřít o explicitní výklad poskytnutý tajemníkem jakéhokoli kruhu, který je ovlivněn daným pravidlem řízení. V každém případě však platí následující dodatečné podmínky:

#### 3.4.1 VÝKLAD TAJEMNÍKA MÁ NAVRCH

Pokud je váš výklad v rozporu s určujícím výkladem tajemníka, má výklad tajemníka navrch a použije se namísto něj, a vy jste zodpovědní za to, že se s ním sladíte, dokud se nezmění nějaké podkladové pravidlo řízení.

#### 3.4.2 VÝKLAD SUPERKRUHU MÁ NAVRCH

Tajemník kruhu může zamítnout výklad, který dává tajemník jakéhokoli podkruhu. Pokud dva tajemníci dávají konfliktní rozhodnutí a jeden je od tajemníka kruhu, který obsahuje druhý kruh, pak jste zodpovědní za sladění se s výkladem, který dává tajemník širšího kruhu.

#### 3.4.3 VÝKLADY SE STÁVAJÍ NORMAMI

Po rozhodnutí o výkladu se může tajemník rozhodnout zveřejnit tento výklad a jeho logiku v řídicích záznamech kruhu. Pokud bude takto zveřejněn, budou tajemník tohoto kruhu a tajemníci všech obsažených kruhů odpovědní za sladění jakýkoli budoucích rozhodnutí se zveřejněnou logikou a výklady. Tajemník může být v rozporu se zveřejněnou logikou nebo výklady pouze pokud je tento rozpor podepřen přesvědčivým novým argumentem či okolností. Avšak, jakmile je jednou rozporován, stane se nová logika a výklady platnou normou, se kterou musí být v souladu všechna budoucí rozhodnutí.

#### 3.4.4 VYŠKRTNUTÍ NEPLATNÝCH PRAVIDEL ŘÍZENÍ

Každý člen kruhu může požádat svého tajemníka, aby rozhodl o platnosti jakéhokoli pravidla řízení kruhu nebo jakékoli role či podkruhu, které jsou v kruhu obsaženy. Na základě takové žádosti, pokud tajemník dojde k závěru, že pravidlo řízení je v rozporu s pravidly této ústavy, musí vyškrtnout problematické pravidlo řízení ze současných řídicích záznamů. Poté, co tak učiní, musí tajemník okamžitě sdělit všem základním členům kruhu, kde se toto problematické pravidlo řízení vyskytlo, co bylo vyškrtnuto a proč.

### 3.5 ZHROUCENÍ PROCESU

Ke ***„Zhroucení procesu"*** dochází, když kruh vykazuje vzorec chování, který je v rozporu s pravidly této ústavy.

#### 3.5.1 ZHROUCENÍ NÁSLEDKEM NEÚSPĚŠNÉHO ŘÍZENÍ

Facilitátor kruhu může vyhlásit zhroucení procesu v kruhu, jestliže základní členové kruhu nedokáží úspěšně zpracovat návrh na organizační schůzce, a to i poté, co se o to dostatečně dlouho pokoušeli. Pokud navrhovatel výslovně požádal o organizační schůzku konkrétně pro zpracování tohoto návrhu, pak také navrhovatel může v tomto případě vyhlásit zhroucení procesu.

#### 3.5.2 ZHROUCENÍ NÁSLEDKEM NEÚSTAVNÍHO CHOVÁNÍ

Facilitátor kruhu může vyhlásit zhroucení procesu v rámci jednoho z jeho podkruhů, pokud přijde na takový vzorec chování nebo výstupy v rámci podkruhu, které jsou v rozporu s pravidly této ústavy. Nicméně pokud je tento facilitátor současně také Lead Linkem nebo facilitátorem podkruhu, mohou toto prohlášení učinit také tajemník nebo Rep Link superkruhu.

#### 3.5.3 OBNOVENÍ PROCESU

Kdykoli oprávněná strana vyhlásí zhroucení procesu uvnitř kruhu, dojde k následujícímu:

- **(a)** facilitátor superkruhu získá projekt na obnovení řádného procesu, a
- **(b)** facilitátor superkruhu získá pravomoc převzít funkci facilitátora nebo tajemníka kruhu nebo jmenovat někoho jiného, kdo tak učiní, a
- **(c)** facilitátor kruhu získá pravomoc posuzovat přesnost jakýchkoli argumentů předkládaných k uznání platnosti tenzí nebo námitek v rámci procesu řízení kruhu.

Tyto pravomoci jsou dočasné a přestanou platit hned, jakmile facilitátor superkruhu dojde k závěru, že byl uvnitř kruhu obnoven řádný proces.

#### 3.5.4 ESKALACE ZHROUCENÍ PROCESU

Selhání procesu jednoho kruhu nelze považovat za selhání procesu jejího superkruhu, pokud facilitátor superkruhu rychle a svědomitě pracuje na vyřešení zhroucení procesu.

Nicméně pokud není zhroucení procesu vyřešeno v rozumném časovém rámci, pak facilitátor jakéhokoli superkruhu, který v sobě obsahuje problematický kruh, může vyhlásit zhroucení procesu i uvnitř superkruhu tohoto problematického kruhu.


## Článek IV: Provozní proces

### 4.1 POVINNOSTI ČLENŮ KRUHU

Při naplňování role v kruhu máte vůči ostatním členům kruhu, v době kdy naplňují jiné role kruhu, následující povinnosti.

#### 4.1.1 POVINNOST TRANSPARENTNOSTI

Máte povinnost zajistit transparentnost, když o to požádají jiní členové kruhu, v kterékoli z následujících oblastí:

- **(a)** Projekty a Další akce: musíte sdílet všechny projekty a další akce, které sledujete pro své role v kruhu.
- **(b)** Relativní priorita: musíte sdílet svůj pohled na relativní prioritu všech projektů nebo dalších akcí sledovaných pro vaše role v kruhu, ve srovnání se všemi dalšími potenciálními aktivitami, které vyžadují vaši pozornost či zdroje.
- **(c)** Projekce: musíte poskytnout odhad data očekávaného dokončení jakéhokoli projektu nebo další akce sledovaných pro kteroukoliv z vašich rolí v kruhu. Hrubý odhad vzhledem k vašemu současnému kontextu a prioritám, bez podrobné analýzy či plánování, je dostačující. Tato projekce není v žádném případě zavazující, a pokud pravidla řízení neuvádí jinak, nemáte žádnou povinnost zaznamenat projekci, řídit svou práci k jejímu dosažení nebo v návaznosti na případné změny informovat o nich žadatele o projekci.
- **(d)** Aktivity a Ukazatele: musíte sdílet, zda jste dokončili jakékoli pravidelné opakované aktivity, které běžně provádíte při plnění svých rolí v kruhu. Musíte také sledovat a reportovat jakoukoliv metriku, kterou k vašim rolím přidělí Lead Link kruhu nebo jakákoli jiná role či proces, který má pravomoc definovat metriku kruhu.

#### 4.1.2 POVINNOST ZPRACOVÁNÍ

Máte povinnost neprodleně zpracovávat zprávy a žádosti od svých kolegů z kruhu takto:

- **(a)** Žádosti o zpracování: Ostatní členové kruhu vás mohou požádat, abyste zpracovali jakoukoli odpovědnost nebo projekt u role, kterou držíte v kruhu. Nemáte-li pro roli žádné sledované další akce, musíte další akci identifikovat a zaznamenat, pokud existuje nějaká rozumná, kterou byste mohli podniknout. Pokud žádná není, musíte namísto toho sdílet s ostatními, na co čekáte. Musí to být buď další akce nebo projekt sledovaný jinou rolí, nebo konkrétní událost či podmínka, která musí nastat předtím, než budete moci podniknout další akci.
- **(b)** Žádosti o projekty a další akce: Ostatní členové kruhu vás mohou požádat, abyste v jedné z vašich rolí v kruhu přijali určitou další akci nebo projekt. Pokud máte za to, že jde o rozumnou další akci nebo projekt, musíte ji přijmout a zaznamenat. Pokud ne, musíte buď vysvětlit své důvody nebo zaznamenat a předat informace o jiné další akci nebo projektu, který podle vás splní cíl žadatele.
- **(c)** Žádosti o ovlivnění domény: Ostatní členové kruhu mohou požádat o možnost mít vliv na doménu kontrolovanou jednou z vašich rolí v kruhu. Pokud nemáte žádné námitky proti této žádosti, musíte ji vyhovět. Pokud nějaké námitky máte, musíte je vysvětlit žadateli.

#### 4.1.3 POVINNOST PRIORITIZACE

Máte povinnost prioritizovat kam zaměřit svou pozornost a zdroje v souladu s následujícími omezeními:

- **(a)** Zpracování před provedením: Obecně musíte upřednostnit zpracování příchozích zpráv od ostatních členů kruhu před prováděním vašich vlastních dalších akcí. Můžete však dočasně odložit zpracování, za účelem dávkového zpracování zpráv v jednom časovém bloku nebo v příhodnějším čase, pokud je vaše zpracování stále přiměřeně rychlé. Zpracování znamená plnění povinností popsaných v tomto oddíle, včetně zvažování zprávy, definování a zaznamenání případných dalších akcí nebo projektů, a na vyžádání reagování na zprávu s informaci o výsledku zpracování. Zpracování neznamená provedení zaznamenaných dalších akcí a projektů, toto není zahrnuto v tomto pravidle prioritizace.
- **(b)** Vyžádané schůzky před provedením: Na žádost jiného člena kruhu musíte upřednostnit účast na jakékoli schůzce kruhu požadované touto ústavou před prováděním vašich vlastních dalších akcí. Žádost však můžete pořád ještě odmítnout, pokud již máte stanovené plány na dobu schůzky nebo pokud se jednalo o žádost o opakovanou sérii nebo téma schůzek, a nikoliv o případ jedné konkrétní schůzky.
- **(c)** Potřeby kruhu před cíli jednotlivce: Při zvažování, jak využít svůj čas, pozornost a další zdroje na svou práci uvnitř kruhu, se musíte sjednotit a sladit se všemi oficiálními prioritami nebo strategiemi kruhu, jako jsou ty, které specifikuje Lead Link kruhu.

#### 4.1.4 SPOJKY MOHOU PŘEVÁDĚT POVINNOSTI

Jako Lead Link, Rep Link nebo křížová spojka můžete do kruhu pozvat někoho jiného, aby zapojil členy kruhu do povinností uvedených v tomto oddíle. Toto pozvání můžete poskytnout pouze pokud jde o pomoc při zpracování konkrétní tenze ovlivňující entitu, z níž jste napojeni, a pouze tehdy, když také cítíte tuto tenzi a budete se aktivně podílet při jejím zpracování. Vámi pozvaná osoba se dočasně stává plným členem kruhu, jako kdyby také plnila roli vaší spojky, ale pouze při přímém zpracování této konkrétní tenze. Toto pozvání můžete kdykoliv zrušit.

#### 4.1.5 IMPLICITNÍ OČEKÁVÁNÍ NEMAJÍ ŽÁDNOU VÁHU

Všechny vaše povinnosti a omezení jako partnera organizace jsou definovány v této ústavě a v pravidlech řízení, které z ní vyplývají. Žádná předchozí nebo implicitní očekávání nebo omezení nemají žádnou váhu či pravomoc, pokud je pravidla řízení kruhu výslovně neumožní nebo pokud nepocházejí z vašeho základního závazku vůči organizaci nebo smluvní dohody, kterou vy osobně máte s organizací uzavřenou.

### 4.2 TAKTICKÉ SCHŮZKY

Tajemník kruhu je odpovědný za plánování pravidelných ***„Taktických schůzek"***, které usnadňují provoz kruhu. Taktickým schůzkám předsedá facilitátor v souladu s následujícími pravidly a příslušnými politikami kruhu.

#### 4.2.1 ZAMĚŘENÍ A URČENÍ

Taktické schůzky jsou určeny pro:

- **(a)** sdílení informací o stavu dokončení opakujících akci v rámci aktivit, které vlastní role kruhu;
- **(b)** sdílení informací o ukazatelích přiřazených rolím kruhu určených pro sledování;
- **(c)** sdílení informací aktuálním pokroku u projektů a ostatních pracích, které vlastní role kruhu; a
- **(d)** zatřídění tenzí omezujících role kruhu do dalších akcí, projektů nebo jiných výstupů, které pomáhají tyto tenze redukovat.

#### 4.2.2 ÚČAST

Všichni základní členové kruhu a kdokoli jiný, kdo je běžně zván k účasti na organizačních schůzkách kruhu, jsou rovněž pozvání k účasti na taktických schůzkách, pokud politika nestanoví jinak. U taktických schůzek není zapotřebí žádné oznámení předem ani potřeba kvora, pokud politika nestanoví jinak.

#### 4.2.3 FACILITACE A POSTUP

Facilitátor musí pro taktické schůzky použít následující postup:

- **(a)** Zahřívací kolo: Facilitátor umožní, aby se všichni účastníci vystřídali a podělili se s ostatními o své současné rozpoložení nebo myšlenky či nabídli jiný typ zahajovacího komentáře ke schůzce. Reakce nejsou povoleny.
- **(b)** Revize aktivit: Facilitátor požádá každého účastníka, aby potvrdil dokončení všech opakovaných akcí na svém seznamu aktivit.
- **(c)** Revize ukazatelů: Facilitátor požádá každého účastníka, aby sdílel údaje o všech ukazatelích, které danému účastníkovi přidělil Lead Link nebo jakákoli jiná role nebo proces, které definují ukazatele kruhu.
- **(d)** Informace o pokroku: Facilitátor požádá každého účastníka, aby informoval o pokroku při provádění jakéhokoliv projektu nebo vyjádření jakékoli odpovědnosti některé z rolí účastníka v kruhu. Účastníci mohou sdílet pouze informace o pokroku dosaženého od poslední poskytnuté zprávy, a nikoliv obecný stav projektu nebo odpovědnosti. Každý účastník může rozhodnout, které projekty nebo odpovědnosti stojí za zahrnutí do informování, avšak jestliže jiný člen kruhu výslovně požádá o aktuální informace ke konkrétnímu projektu, musí být tento zahrnutý, a to do doby než je buď dokončený nebo zrušený. Pokud jde o aktuální informace o pokroku dosaženém na projektu nebo odpovědnosti některého podkruhu, musí facilitátor umožnit, aby Lead Link i Rep Link podkruhu dostali příležitost aktualizace sdílet.
- **(e)** Zatřídění tenzi: Facilitátor je odpovědný za vytvoření agendy tenzí, které budou zpracovány na taktické schůzce tím, že si vyžádá body agendy od všech účastníků, a to za pomoci stejných pravidel jaká platí pro organizační schůzku a jsou definována v oddíle [[3.3.4.]{.underline}] Na taktických schůzkách však facilitátor zpracovává body agendy pouze tak, že umožní vlastníkovi bodu agendy zapojit ostatní v jejich rolích a povinnostech podle potřeby, dokud nebude identifikována cesta, jak tenzi vyřešit. Pokud jsou během této diskuse akceptovány další akce nebo projekty, odpovídá za jejich zachycení a distribuci těchto výstupů všem účastníkům tajemník. Facilitátor se musí snažit poskytnout čas na zpracování všech bodů agendy v rámci schůzky a za tímto účelem může zastavit zpracování jakéhokoliv bodu, který trvá déle než je jeho náležitý podíl na zbývajícím čase schůzky.
- **(f)** Uzavírací kolo: Facilitátor umožní, aby se všichni účastníci vystřídali a podělili o závěrečné úvahy nebo jiné nápady, které v nich schůzka vyvolala. Reakce nejsou povoleny.

Kruh může přijmout politiku, která k tomuto požadovanému postupu něco přidá nebo něco změní.

#### 4.2.4 NÁHRADA ZA NEPŘÍTOMNÉ ČLENY

Pokud je definovaná role kruhu na taktické schůzce v důsledku něčí nepřítomnosti zcela nebo zčásti nezastoupena, může Lead Link kruhu jednat v rámci této role, aby mezeru zaplnila.

Pokud chybí i Lead Link, může jakýkoli účastník přijmout další akci nebo projekty jménem této role, nicméně osoba, která obvykle tuto roli plní, s nimi může zacházet jen jako se žádostmi podanými podle oddílu **4.1.2** písm. b).

### 4.3 INDIVIDUÁLNÍ AKCE

Jako partner organizace jste v některých případech oprávněn/a jednat mimo pravomoci svých rolí nebo dokonce porušovat pravidla této ústavy. Tím, že jednáte v rámci této rozšířené pravomoci, podnikáte ***„Individuální akci"*** a jste vázáni následujícími pravidly:

#### 4.3.1 POVOLENÉ SITUACE

Individuální akci můžete podniknout pouze tehdy, jsou-li splněny všechny následující podmínky:

- **(a)** Jednáte v dobré víře, abyste sloužili Účelu nebo vyjádřili Odpovědnost některé role uvnitř organizace nebo celé organizace samotné.
- **(b)** Rozumně se domníváte, že by vaše akce vyřešila nebo zabránila větší tenzi pro organizaci, než by pravděpodobně sama vytvořila.
- **(c)** Vaše akce by neměla způsobit, přislíbit nebo umožnit utracení ani jiné disponování s prostředky nebo jiným majetkem organizace, nad hodnotu kterou jste již oprávněni utratit.
- **(d)** Pokud by vaše akce porušila jakoukoli doménu nebo politiku, rozumně se domníváte, že nemůžete zdržet akci na tak dlouho, abyste si vyžádali povolení, které je obvykle nutné nebo navrhli změnu v pravidlech řízení, která by vaši akci umožnila, aniž byste ztratili velkou část její potenciální hodnoty.

#### 4.3.2 KOMUNIKACE A OBNOVA

Pokud podnikáte individuální akci máte povinnost vysvětlit svoji akci a za ní stojící úmysl každému partnerovi, který plní roli, která může být touto akci výrazně ovlivněna. Na žádost kteréhokoli z těchto partnerů máte také povinnost přijmout jakákoli další rozumná opatření, která pomohou při řešení tenzí vyvolaných vaší individuální akcí.

Pokud vaše individuální akce účinně působila v rámci jiné role nebo porušila doménu nebo politiku, pak již nesmíte pokračovat v provádění podobných individuálních akcí na žádost osoby, která normálně tuto roli, doménu nebo politiku kontroluje nebo na žádost Lead Linka kruhu, ve kterém je dotčená entita.

#### 4.3.3 VYJASNĚNÍ PRAVIDEL ŘÍZENÍ

Pokud je vaše individuální akce případem opakující se činnosti nebo průběžné funkce, kterou kruh potřebuje, a tuto činnost nebo funkci již pravidla řízení kruhu výslovně nedefinují, pak odpovídáte za provedení následných kroků k odstranění tohoto rozdílu. Následná opatření by mohla zahrnovat návrh, aby pravidla řízení tuto potřebu pokrylo nebo podniklo kroky, aby v první řadě odstranilo potřebu této činnosti nebo funkce.

#### 4.3.4 PRIORITA SOUVISEJÍCÍCH POŽADAVKŮ

Po podniknutí individuální akce máte povinnost upřednostnit plnění souvisejících požadavků definovaných v tomto oddíle před svojí běžnou prací. Avšak Lead Link libovolného kruhu, který plně obsahuje všechny role významně ovlivněné vaší akcí, stále může tuto výchozí prioritu změnit.

## Článek V: Záležitosti přijetí

### 5.1 RATIFIKÁTOŘI POSTUPUJÍ PRAVOMOC

Přijetím této ústavy ratifikátoři postupují svoji pravomoc řídit a spravovat organizaci nebo řídit své partnery, a již to nemohou dělat jinak, než prostřednictvím pravomoci, která jim byla poskytnuta podle pravidel a postupů této ústavy. Nicméně, jako výjimka z tohoto pravidla, mohou ratifikátoři nadále držet a vykonávat jakoukoli pravomoc, kterou nemají možnost delegovat, jako je vše, co vyžadují politiky mimo jejich kontrolu nebo interní směrnice organizace.

### 5.2 KOTEVNÍ KRUH

Po přijetí této ústavy musí ratifikátoři ustanovit počáteční kruh, který vyjádří celkový Účel organizace. Tento ***„Kotevní kruh"*** se stává nejširším kruhem v organizaci a automaticky kontroluje všechny domény, které kontroluje sama organizace.

#### 5.2.1 SPOJKY NA KOTEVNÍ KRUH

Ratifikátoři mohou jmenovat počátečního Lead Linka kotevního kruhu.

Případně mohou ratifikátoři ponechat kotevní kruh bez Lead Linka a vytvořit jednu nebo více počátečních křížových spojek ke kotevnímu kruhu fungujících namísto Lead Linka.

#### 5.2.2 FUNGOVÁNÍ BEZ LEAD LINKA

Pokud kotevní kruh nemá žádného Lead Linka, stanou se všechna rozhodnutí, která obvykle vyžadují pravomoc Lead Linka, platnými výstupy procesu řízení kruhu. Jakákoli role uvnitř kruhu tak může vykonávat pravomoc Lead Linka tím, že navrhne pro kruh rozhodnutí jako změnu pravidel řízení, a to za použití postupu a pravidel uvedených v **článku III**.

Dále je v kotevním kruhu bez Lead Linka zrušena běžná pravomoc rolí autokraticky ovlivňovat domény kruhu (viz oddíl **2.1.2.** Místo toho mohou role kruhu ovlivňovat jeho domény pouze pokud politika ovlivňování výslovně povolí nebo případně navržením akce pomocí procesu řízení kruhu, přesně tak, jak je popsáno výše pro uplatnění pravomoci Lead Linka.

#### 5.2.3 ÚČEL ORGANIZACE

Kotevní kruh je automaticky odpovědný za objevení a vyjádření Účelu celé organizace. Účelem organizace je nejhlubší tvůrčí potenciál, jaký může ve světě udržitelně vyjadřovat vzhledem ke všem omezením, která na ni působí a všemu, co má k dispozici. To zahrnuje její historii, současné kapacity, dostupné prostředky, partnery, charakter, kulturu, obchodní strukturu, značku, povědomí o trhu a všechny další relevantní prostředky nebo faktory.

Lead Link kotevního kruhu dědí tuto odpovědnost automaticky a může zachytit a aktualizovat Účel, aby tuto odpovědnost naplnil.

Pokud kotevní kruh nemá Lead Linka, spadá tato zodpovědnost namísto toho automaticky na každou křížovou spojku ke kotevnímu kruhu a každá z nich může aktualizovat Účel navržením aktualizace prostřednictvím procesu řízení kruhu.

#### 5.2.4 AKTUALIZACE KOTEVNÍHO KRUHU

Lead Link kotevního kruhu má pravomoc pojmenovat kruh, objasnit jeho domény a přidávat nebo upravovat jeho odpovědnosti.

Lead Link kotevního kruhu může také jmenovat svého vlastního zástupce, pokud ratifikátoři nestanoví jinak.

#### 5.2.5 ŽÁDNÝ SUPERKRUH

Kotevní kruh nemá žádný superkruh a nevolí si Rep Linka.

### 5.3 POČÁTEČNÍ STRUKTURA

Lead Link kotevního kruhu může definovat počáteční strukturu a další pravidla řízení pro organizaci, mimo obvyklý proces řízení vyžadovaný touto ústavou. Pokud tato počáteční struktura obsahuje nějaké další kruhy, mohou Lead Linkové těchto kruhů dělat ve svých kruzích totéž. Tato pravomoc může být použita pouze k definování počáteční struktury kruhu, od níž se začíná, předtím, než kruh začne provádět svůj proces řízení.

### 5.4 STARŠÍ POLITIKY A SYSTÉMY

Všechny stávající politiky a systémy, které v organizaci platily a fungovaly před přijetím této ústavy, zůstávají po jejím přijetí v plné platnosti, a to i v případě, že obsahují omezení nebo pravomoci, které nejsou zohledněny v řídicích záznamech. To může zahrnovat systémy odměňování, postupy najímání a propouštění pracovníků, pracovní politiky atd.

Nicméně tyto starší politiky a systémy ztratí veškerou svoji váhu a pravomoc, jakmile je definováno pravidlo řízení, které je nahradí nebo je s nimi v rozporu. Kromě toho nesmějí být ve své starší podobě upravovány ani přidávány. Každý, kdo by to chtěl udělat, musí nejdříve zachytit nebo jinak posílit politiku nebo systém pomocí procesu řízení definovaného v této ústavě.

### 5.5 ZMĚNY A ZRUŠENÍ ÚSTAVY

Ratifikátoři nebo jejich nástupci mohou tuto ústavu měnit nebo ji zcela zrušit s využitím jakýchkoli pravomocí a postupů, na které se spoléhali při jejím přijetí. Změny musí být písemné a musí být zveřejněny tak, aby k nim měli přístup všichni partneři organizace.

---

This work is licensed under a <a rel="license" href="http://creativecommons.org/licenses/by-sa/4.0/">Creative Commons Attribution-ShareAlike 4.0 International License</a>.

Holacracy® is a registered trademark; in this case, of HolacracyOne LLC

---
